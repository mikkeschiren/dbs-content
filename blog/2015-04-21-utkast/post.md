---
title: "Utkast till en borgare"
date:   04/21/2015
taxonomy:
    tag: [recension, frankrike, panacheserien]
image: utkast_till_en_borgare.jpg
---

"Utkast till en borgare" är en utmärkt utgångspunkt för böcker jag tänker skriva om då och då i den här bloggen. Boken utkom i Bonniers Panacheserie 1966 (franska originalutgåvan kom 1961), och den har aldrig mer sedan dess getts ut på svenska. Ingen annan bok av författaren François Billetdoux (1927-1991) finns heller publicerad på svenska.

"Utkast till en borgare" är fantastisk skildring av besattheten till en annan människa, en besatthet som går bortom allt vett. Den namnlösa huvudkaraktären är en väletablerad direktör med en ”liten familj” - en hustru och tre barn, som blir helt besatt av sin vän, den egocentriske François-Marie Canavaggio. Canavaggio är en något misslyckad affärsman på grund av sitt eget ointresse, men som vår namnlöse berättare räddar, och ger upp allt för.

Det är en besatthet som går bortom den erotiska, den namnlöse har till slut inget kvar, har ger även upp sin hustru till denna Canavaggio, och blir till slut bli tjänare i sitt eget hem.

Billetdoux presenterar "Utkast till en borgare" som en sann berättelse från en namnlös, och att Billetdouxs roll har ”insänkt sig till att understundom ordna eller helt enkelt stryka” texten. Boken presenteras som en roman, då berättaren anser att det är ”upplevd dikt”, då denne inte har ”förmåga att förstå sig själv och sin nästa”.

Boken är svart humoristiskt, och berättarens totala fall, i slutet har han förlorat allt, är samtidigt ångestladdat och humoristiskt.

Billetdoux skrev endast tre romaner, denna blev hans sista, och han ägnade sig främst åt att skriva dramatik. I Sverige spelades hans Thcin-Thin på Dramaten 1963 i regi av Ulf Palme. Han skrev även manus för film, och bland annat har hans ”Agent 006” (originaltitel Une ravissante idiote) från 1964 visats i Sverige (Birgitte Bardot spelade en av huvudrollerna).

Likt allt som jag kommer att skriva om i den här bloggen så finns den här boken inte att köpa i en vanlig bokhandel, utan man får leta reda på den på bibliotek eller hos ett antikvariat. Den ansträngningen är den här boken verkligen värd.