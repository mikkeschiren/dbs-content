---
title: "Skratt i mörkret"
date:   05/03/2015
taxonomy:
  tag: [recension, vladimir nabokov, w&w serien, wahlström & widstrands]
image: skratt_i_morkret.jpg
---


Tjugo år innan Vladimir Nabokov skrev _Lolita_ och blev en litterär storstjärna skrev han _Kamera Obskura_. Först utgiven på ryska 1933 och i svensk översättning 1935. 1938 kom boken i Nabokovs egna engelska översättning med titeln _Laughter in the Dark_, och den översattes sedan till svenska 1969, _Skratt i mörkret_.

Grundtemat är välbekant i boken - En äldre man som blir förälskad i en yngre kvinna, men historien utvecklas på ett helt annat sätt än i _Lolita_.

Boken börjar med: ”Det var en gång en man vid namn Albinius som bodde i den tyska staden Berlin. Han var rik respektabel, lycklig; en dag övergav han sin hustru för en ung älskarinnas skull; han älskade; blev inte älskad; och hans liv slutade i katastof”. Och det är helt enkelt en kort och koncis sammanfattning av romanens 160 sidor. Boken är djupt cynisk, med en dos av svart humor och satir över borgarskapet, och mycket underhållande. Att följa Albinius väg ned i sitt eget fördärv är intressant. Vi vet att det kommer att gå åt skogen med honom, och vi vet att det är lika gott åt honom. Men det är ingen moralistisk historia. Det går i princip åt helvete för alla. Och det är bra så.

Den här förtjänar verkligen att finnas tillgänglig på svenska, och den är väl värd att leta upp.

<!--#Images
![Unsplash Image](stuff.jpg)
-->
